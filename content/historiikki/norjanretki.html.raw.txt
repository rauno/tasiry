---
title:       Sähkökerhon kevätretki Norjaan
layout:      historiikki
active_menu: 6
keywords:    kevätretki
description: Sähkökerhon kevätretki Norjaan
robots:      ALL
refresh:     0
date:        <meta name="date" content="2011-12-02T18:16:36+0200" />
---
	<!-- Story -->
	<div class="story">		
		<div align="center">
			<h1>Sähkökerhon kevätretki Norjaan<br /> eli tutustuminen sähkölämmitintehtaaseen<br /> ja valtamerikalastukseen</h1>
		</div>

		<div align="center"><img src="Norja1.jpg" width="690" height="472" alt="Resepsjon" /></div>				

		<p>Lauantaina 22.5.1976 kokoontui Turun satamassa Silja Linen terminaaliin sähkökerholaisista 
		ja muista matkasta kiinnostuneista muodostunut ryhmä valmiina lähtemään jo kauan puuhatulle 
		opinto- ja virkistäytymismatkalle Norjaan. Matkan puuhamiehen ja oppaan Ilkka Hanskin johdolla 
		marssimme saattajillemme jättämien hyvästien jälkeen laiturissa odottaneeseen valkeaan lauttaan, 
		josta jokaiselle oli varattu mukava hyttipaikka.</p>

		<p>Seuraavana aamuna saavuimme varhain Ruotsin puolelle Norrtäljeen, jonne nousimme virkeinä ja 
		reippaina lautalla nauttimamme runsaan kahviaamiaisen jälkeen. Tullista suoriuduttuamme odottelimme 
		lautalla mukana tullut A. Virtasen turistibussia, johon pakkasimme tavaramme ia itsemme ja lähdimme 
		polkemaan kohti pohjoista. Päivän ajomatka sujuikin mukavasti ohjauksen ollessa Matti Virtasen 
		varmoissa vanttuissa. Matkan aikana havaitsimme bussin olevan viihtyisän ja tilavan sekä 
		tarvittaessa kaiken lisäksi myös nopean.</p>

		<p>Aikakaan ei tullut varmaan kenellekään pitkäksi matkan aikana järjestetyn vaihtelevan ohjelman, 
		kuten esittelykierroksen, yhteislaulujen ja juttujen sekä kaskujen ansiosta. Bussissa mukana 
		olleista virvokkeista mainittakoon mm. rymättyläläisestä kaivosta ammennettu erittäin runsaasti 
		kivennäis- ja hivenaineita sisältävä vesi, joka matkan aikana sai suurta arvostusta sekä 
		ryhmältämme, että norjalaisilta isänniltä. Lieköhän vedelle yhteisesti antamallamme nimellä 
		”potenssivesi” osuutta asiaan.</p>

		<p>Välttämättömien pysähdyksien (=mansikkapaikka) sekä muutaman baarin keittiön tukkoon 
		saamisen jälkeen saavuimme Sundsvallin kautta länteen ajettuamme illansuussa lähellä Norjan 
		rajaa sijaitsevalle Storlien -nimiselle paikkakunnalle, joka vaikutti kovin hiljaiselta ja 
		kuolleelta. Tähän yli 600m merenpinnan yläpuolella sijaitsevan hiihtokeskuksen hiljaiseloon 
		arvelimme olevan kaksi syytä: joko hiihtokausi oli loppunut tai oli saatu tieto suomalaisten 
		tulosta. Joka tapauksessa meillä oli paikka, jossa ojentaa kangistuneet jäsenet ja levätä 
		matkan jälkeen.</p>

		<p>Maanantaiaamuna suoritetun aikaisen herätyksen jälkeen suuntasimme Norjan puolelle, josta 
		löysimme viihtyisäntuntuisen motellin runsaan aamiaispöydän. Käytimme oitis tilaisuutta 
		hyväksemme.</p> 

		<p>NOBØ:n tehtaalle Stjördaliin saavuimme sovittuun aikaan. Tehtaan johdon lisäksi meitä oli 
		vastassa myös paikallisen lehdistön edustaja. Informaatiotilaisuudessa kuulimme, että tehdas, 
		joka on aloittanut peltiämpäreiden valmistuksella, pystyy tuottamaan vuodessa 1 000 000 
		lämmitintä. Tärkeimmän markkinointialueen muodostavat Pohjoismaat. Myös Suomi on vahvasti 
		mukana viime aikoina suoraan sähkölämmitykseen kohdistetusta syrjinnästä huolimatta.</p>

		<p>Tehdaskierroksella totesimme tuotannon olevan varsin pitkälle automatisoidun. Linjan 
		toisesta päästä syötetystä peltilevyrullasta muotoutuu muutaman henkilön avustuksella 
		valmiiksi leikattu, taivutettu ja rei’itetty lämmittimen etu- ja takalevy varsin nopeasti. 
		Myös osien kokoaminen valmiiksi lämmittimeksi kävi hyvin näppärästi.</p>

		<div align="center"><img src="Norja2.jpg" width="690" height="474" alt="Tehtaalla" /></div>

		<p>Tehtaalla nautimme lounaan ja Trondheimissa suoritetun ostoskierroksen jälkeen ylitimme 
		lautalla Trondheimin vuonon ja ajoimme jylhiä maisemia katsellen vuoristoteitä pitkin 
		Åfjordiin, seuraavan päivän kalastusmatkan tukikohtaan. Åfjordissa olivat isäntämme 
		järjestäneet hienon illallispöydän kunniaksemme. Kiitokseksi isännille luovutti kerhomme 
		puheenjohtaja Ilkka Hanski Insinööriliiton viirin Thor Jakobsenille norjankielisen puheen 
		kera. Illallistilaisuudessa meillä oli tilaisuus tutustua lämmitinalan viimeisimpään 
		kehitykseen ja lähiaikoina markkinoille tuleviin uusiin tuotteisiin.</p>

		<p>Tiistaiaamuna varustauduimme turskanpyyntimatkalle Atlantille. Otimme tukevat voileivät 
		evääksemme ja kipusimme norjalaiseen bussiin. Oma bussimme oli näet liian pitkä kiharaiselle 
		tielle. Ajoimme pieneen kalastajakylään, jossa nousimme kolmeen kalastajaveneeseen ja 
		suuntasimme apajille lämpimän aurinkoisen sään vallitessa. Olimmekin pyyntipaikoilla tuossa 
		tuokiossa ja saatoimme ryhtyä kokeilemaan kalastustaitoamme ja kalaonneamme.</p>

		<div class="pic_right"><img src="Norja3.jpg" width="240" height="338" alt="Paavo Rauhu" /></div>

      <p>Matkan ainut haaveri sattui seurueemme viihdyttäjälle Paavo Rauhulle, joka ei painavaa 
		viehettä sormiensa välistä veteen laskiessaan huomannut vieheen yläpuolella ollutta suurta 
		koukkua, vaan sai sen väkästä myöten kämmeneensä. Veneestä löytyneestä linkkuveitsestä 
		saatiin hiomakiven avulla riittävän terävä leikkausveitsi ja koukku saatiin kaivetuksi 
		pois. Matkassa sattui olemaan mukana myös haavan steriloimiseen tarvittavia aineita sekä 
		laastaria. Niinpä kädestä saatiinkin pian kalastamiseen kelpaava.</p>

		<p>Lähes kaikki saimmekin narratuksi turskan tai muita kaloja merestä. Parhaat kalastajat
		saivat palkinnon kalamatkan jälkeen järjestetyssä päivällistilaisuudessa.</p>

      <p>Palkinnon saivat eri ansioista seuraavat henkilöt:</p>
      
      <ul>
         <li>Naisten sarja: Ruth Vahtera</li>
         <li>Suurin kala: Matti Niemi</li>
         <li>Eniten kaloja: Jukka Lehto</li>
         <li>Erikoisin kalastustapa: Paavo Rauhu (samanaikainen kalan ylösveto ja vedenheitto)</li>
      </ul>

		<p>Vaihtelevasta kalansaaliista huolimatta me kaikki olimme viettäneet joka tapauksessa 
		hienon päivän merellä.</p>

		<p>Päivällisen jälkeen lähdimme kohti Trondheimia, jossa teimme opastetun kaupunkikierroksen. 
		Kierroksen jälkeen suunnistimme jo tulomatkalta tuttuun majapaikkaamme Storlienissä. 
		Yövyttyämme jatkoimme matkaa Ruotsin halki kohti Norrtäljeä. Matkalla poikkesimme mm. 
		Uppsalassa, jossa tutustuimme kaupungin keskustaan ja vanhaan kaupunkiin. Norrtäljessä 
		nousimme jälleen lauttaan ja ensi töiksemme kävimme huuhtomassa saunassa matkan pölyt ja 
		kalansuomut pois. Torstai-aamuna olimmekin jälleen kotirannassa Turussa valmiina aloittamaan 
		arkisen aherruksemme.</p>

		<p>Matkamme oli saatu päätökseen muutamien tulliselvittelyjen jälkeen.</p>

		<p>Haluan kiittää onnistuneesta matkasta isäntää NOBØ-tehtaita, suomalaista avustajaa 
		WARE Ltd:tä, bussimme kuljettajaa Matti Virtasta, matkan puuhamiestä ja opasta Ilkka Hanskia 
		sekä kaikkia matkaan osallistuneita.</p>

		<p>Matkassa mukana olleena - Tuomo Hinkkanen</p>
				
		<div align="center"><img src="Norja4.jpg" width="690" height="443" alt="Ilkka Hanski" /></div>
		<br />
		<div class="hist_col_text">
			Retken puuhamies Ilkka Hanski ja turska, jonka nimi ei ole tiedossa.
		</div>
		<br clear="all" />		
		Teksti on julkaistu alun perin ”TAI tiedottaa” -lehdessä 3/76 erilaisella kuvituksella. 
		Arkistosta löytyi ohjekirje kyseiselle matkalle osallistujille. Siitä paljastuu, että matka 
		maksoi 340 mk/henkilö.
	</div><!-- Story -->
				
	<!-- Markings going under the main story -->
	<div id="footer_left">webmaster: rauno.uusitalo<span><img src="/pic/ats.png" alt="@" /></span>gmail.com</div>
	<div id="pic_button_next"><a href="/historiikki/vuodensahkoins/" title="'Vuoden Sähköinsinööri'-lautanen"><span>seuraava sivu</span></a></div>
	<div id="pic_button_back"><a href="#alku" title="Takaisin sivun alkuun"><span>alkuun</span></a></div>